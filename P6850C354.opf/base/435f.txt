/chos kyi rje kun dga' rdo rje'i rnam par thar pa dad pa'i stobs bskyed pa zhes bya ba bzhugs so//

bla ma dam pa rnams la gus pas phyag 'tshal lo//bde chen ye shes nyi ma cher 'bar ba//rdzogs sangs rgyas blo'i mkha' las mi 'da' yang//dbang po'i rim bzhin rang dang 'tshams
pa'i skur//ston mdzad bla ma rnams la phyag 'tshal lo//gang 'dir/ bde ba dang stong pa zung du 'jug pa'i ye shes kyi sprul pa'i sku rdo rje bdag med ma lha mo bco lnga'i
'dakyil 'khor du dngos su dbang bskur zhing byin gyis brlabs pa'i slob dpon mthu stobs kyi dbang phyug bir wa pa/ zhes mtshan nyi ma ltar grags pa de'i thugs kyi nying
khu/ lam 'bras bu dang bcas pa'i man ngag ces mtshan du gsol ba de ni/ snyan brgyud bzhi dang/ tshad ma bzhi'i sgo nas bla mas bshad cing gtan la phab pa de/ skal ba dang
ldan pa'i slob ma lam rim gyis pa dang/ cig char ba gang yang rung bas nyams su blang bar bya ba yin gyi/ bzhi tshan gnyis po gang yang rung ba la ma ltos par/ bla mas bshad
pa dang/ slobblob mas nyams su

blang bar bya ba nyid du rung ba ma yin par/ brgyud pa'i rim pa dag las legs par 'ongs pa'i phyir na/ gangs can du byon pa'i gdams pa gzhan dang gzhan ci rigs pa dag las khyad
par du 'phags so//snyan brgyud bzhi dang/ tshad ma bzhi po'i rtsa ba yang bla ma tshad mar gyur pa nyid med na mi 'byung bas na/ chos 'di'i bshad sgrub kyi brgyud pa
'dzin pa dag thog mar tshad ma nyid du yid ches par bya ba la 'grus pa mi lhod par mdzad do//de bas na phyi ma'i dus 'dir/ lam 'bras bu dang bcas pa'i man ngag nyin mo'i
dbang phyug lta bur gyur nas/ sgrub pa po skar ma'i tshogs tsam gsal bar bskrun pa ni/ khyab bdag rdo rje sems dpa'i ngo bor bzhugs pa/ mtshan brjod par dka' ba'i rje btsun
dam pa Ananda bha tra'i zhal snga nas yin la/ rje de nyid kyi sras kyi thu bo dam par gyur nas/ sgrub rgyud chu bo'i rgyun ji bzhin pa des/ bskal bzang slob ma'i tshogs
bgrang ba las 'das pa dag/ rig pa 'dzin pa'i rgya mtsho chen por ro gcig pa nyid dunyidu mdzad pa po ni/ rgyal sras sems dpa' chen po dkon mchog rgyal mtshan zhes/ mtshan
nyi ma ltar grags pa de yin no//rje bla ma dam pa sras dang bcas pa de gnyis ka'i zhabs kyi rdul phreng/ rnyog pa med pa spyi bos gus par blangs nas/ gdams pa 'di'i lugs
kyi rtsa ba'i bka' dang/ bstan bcos kyi gzhung dang/ man ngag gi 'khrid tshul cha lag dang bcas pa rab tu gyur pa gsan nas/ dus yun

ring por dben pa'i gnas rab tu mang por/ lo'i grangs gnyis tshan dang/ gsum tshan la sogs pa'i dus kyis rtse gcig tu sgrub pa mdzad cing/ slar yang bshad sgrub spel mas 'gro
ba rab tu mang po smin par mdzad cing/ bshad sgrub kyi rgyud pa 'dzin par nus pa'i dge ba'i bshes gnyen rab tu mang po dag smin cing grol bar mdzad pa po ni/ rje btsun
chos kyi rje kun dga' rdo rje zhes mtshan rnam par dkar ba de nyid do//'di nyid kyi rnam dkar gyi phrin las dang mdzad pa mdo tsam du brjod pa la gsum ste/ 1thog mar mngon
mtho'i go 'phang brnyes nas bsod nams lhun gyis grub pa'i tshul/ 2nges par legs pa'i lam la bslab sbyangs mthar phyin pas ye shes kyi tshogs ji ltar bsgrubs pa/ 3rang rgyud
smin cing grol nas gzhan don phrin las ji ltar mdzad pa'o//1dang po ni/sngon nyid nas bsod nams dang ye shes kyi tshogs bsags pa che zhing/ rnam par dkar ba'i smon lam
gyi mthu phyin ci ma log par grub pa/ byang chub kyi sems bskal pa du mar sbyangs pa dang ldan pa dag ni/ spyir du na/ yul ljongs dge mtshan dang ldan pa dag dang/ de
yang rigs mtho zhing cho 'brang phun sum tshogs pa dang/ rab tu byung ba la gegs med cing/ 'thun pa'i rkyen 'dod dgu'i nyid du 'byor pa dang/ log pa'i bshes gnyen dang mi
phrad cing/ yang dag pa'i dge ba'i bshes gnyen gyis rjes su 'dzin pa gegs med pa'i sa phyogs dag tu skye ba 'dzin pa dang/ de'i mthus sa phyogs der dge mtshan dpag tu med
pa 'byung ba ni rten cing 'brel par 'byung ba'i chos nyid do//de'i nang nas 'di pa'i rigs ni/ sngon gyi dus nyid nas dge ba'i bshes gnyen dang/ byang chub sems dpa' mang
po dag dang/ yul ljongs kyi gtso bo dang/ sde pa so so bdag gi bdag por gyur pa dag mang du byung ba'i rus chen rma zhes bya'o//de'i rigs las phyis byon pa ni bka' gdams
kyi khri

dpon don grub rgyal mtshan la rgya ma si tuse tu zhes grags/ de'i sras bar pa rdo rje snying po zhes pa/ rje bla mas mtshan du btags pa de la/ sras dge ba'i bshes gnyen ri
rab lta bur gyur pa gnyis dang/ khyim pa'i byang chub sems dpa' gsum ste/ lnga tshar zhig byon pa las/ bar pa drung dge slong nam mkha' mchog grags zhes/ theg chen chos kyi
rgyal pos mtshan du btags pa de dang/ yum dpal mchog mtsho mo zhes bya ba/ sgyer gyi gdung 'dzin chen po rin chen bzad?bzang po'i sras/ gzhis kha bsam 'grub rsate'i rdzong
dpon dpal ldan chos skyong gi sras su gyur pa ste/ yab dang yum de gnyis las sras dge ba'i bshes gnyen gser gyi mchod sdong lta bur gyur pa gsum pa dang/ sde'i bdag
po yul ljongs pa kun gyis ma sangs mched gnyis zhes/ bstod bkur gyi gnas su gyur pa dag dang/ lnga tshar zhig 'khrungs pa las/ rje 'di nyid shing pho 'brug gi lo pa vc: 1424/
yum gyi lhums su zhugs pa tsam gyis/ yab yum gyi thugs la dga' bdes khyab pa dang/ dgun shing rtsi kha 'bub dang/ me tog 'char ba dang/ yum gyi rmi lam du nyi ma 'char
ba la sogs pa ltas khyad par can gyi sgo nas/ skar ma rgyal dang bcas pa'i 'grub sbyor bzang po la 'khrungs so//sras 'di bltams pa nas bzung ste/ spyir yang sde pa 'di
la pha rol gyi 'tshe ba med pa dang/ nang du 'byor pa 'phel ba dang/ phyi'i mi mthun phyogs gnon pa dang/ lo nyi shu rtsa gcig gi bar du zhal ngo la rkyen sgo chod pa 'byung
ngo// zhes gsung ngo//khyad par du yang sras rang la dmigs pa'i rkyen gos dang/ 'tsho ba'i rkyen gzhan las ches bzang ba 'bad med du 'byung zhing/ dper na gsol mar la
dmigs pa'i 'o ma phru ba gang la mar phru ba gang byung ba dang/ lan cig bu rdzi yengs pas g.yang la lhung ba rlung gis btegs pa lta bur byung

yang lhas bzung bar nges pa dang/ bzhengs nus tsam nas/ lha sku dang/ glegs bam dang/ rab tu byung ba'i cha lugs can kho na la dga' zhing rtse bar mdzad pa dang/ gzhon nu rang
gi gos chung ngu 'ga' zhig sham thabs dang/ la la chos gos yin zer ba dang/ rtsed mo'i grogs rnams chos nyan du byed pa sogs la dpags nas/ yab yum gyi sa rab tu byung
ba nyid du bsngo bgrang mdzad cing/ 'tsho ba'i rkyen dag kyang byang chub sems dpa' la 'os pa dag kho nas 'tsho bar mdzad do//de nas rim gyis rang lo bdun pa la/ yi ge pa'i
slob dpon gyis/ chos kyi ma mo klog thabs gyi rim pa dang/ dkon mchog gsum rjes su dran pa sogs chos spyod kyi rim pa la bslab sbyangs mdzad/ de nas rang lo bcu pa la/
nyid kyi khu bo dus de tsam nas lugs kyi dge ba'i bshes gnyen ji snyed pa'i bla mar gyur pa/ spyan snga chos kyi rje kun dga' rgyal mtshan pas mkhan po dang/ de'i cung
spyan snga phun tshogs dpal bzang po zhes pa'i mtshan can mdo sngags kyi gsung rab mang po dang/ rigs pa'i gnas du ma la rigs shing grol bar gyur pa'i spobs pa can des las
byed pa'i slob dpon mdzad nas/ dge bsnyen nas dge tshul gyi bar du grub par mdzad/ de nas gnas kyi slob dpon ni/ rgyal lha khang dang/ chos grwa bde ba can gyi bshad nyan
pa chen po phun tshogs pas mdzad de/ thog mar tshig le'ur byas pa sum brgya pa rtsa 'grel la bslab sbyangs dang/ mngon par rtogs pa'i rgyan rtsa 'grel la/ rgyal pa blo
gros seng ges mdzad pa'i tshig don dang/ spyi don gyi sgo nas sgrin 'grus che bar mdzad/ rang lo bcu gcig bzhes pa'i tshe/ rje thams cad mkhyen pa rong chen/ mkhar rtse
bas spyan drangs te phebs/ nA lentra'i dgon pa phul/ bstan pa rin po che spyi dgos thams cad nyi ma shar ba lta bur gyur/ de nas bzung ste rang lo bcu

bdun bzhes kyi bar du gnas kyi slob dpon dang bcas/ rje thams cad mkhyen pa'i drung du/ mngon par rtogs pa'i rgyan rtsa 'grel/ mdo sde'i rgyan/ rgyud bla ma/ dbu ma rtsa ba
shes rab/ bshes pa'i spring yig/ gzhan yang chos phran mang du gsan/ rje nyid kyis thal phreng gi rtsi bzhag yan mdzad nas/ lung ra chen mo'i sgrigs su zhugs nas lan 'debs
par mdzad do//rang lo bco brgyad pa la khu bo rnam pa gnyis/ kha skong gi dge slong nyi shu dag dang bcas pa las bsnyen par rdzogs shing/ rje thams cad mkhyen pa las 'dul
ba me tog phreng rgyud rdzogs par gsan/ dus der khu bo'i drung du/ dgyes pa rdo rje man ngag dang 'grel pa lugs gnyis kyi dbang gsan nas/ mngon rtogs yan lag drug pa/
dkyil 'khor chog rnam pa gnyis/ kun rig bu lugs dang bcas pa'i gsan sbyong dang/ gsung ngag rin po che yan lag rdzogs/ u rgyan pa'i bsnyen bsgrub yan lag drug pa/ gsang
'dus 'jam pa'i rdo rje'i dbang cha lag dang bcas pa/ sgrub thabs rgya mtsho'i rjes gnang lung dang bcas pa/ gzhan yang chos skyong che chung/ rnam rgyal 'joms sogs rjes gnang
phran mang po dang/ gzhan yang khrid phran mang du gsan/ rang gi khu bo gnyis po'i drung du'ang/ phar phyin rtsa 'grel rgyal bgros kyi steng nas dang/ nyi khri le'u
brgyad ma/ sa sde lnga/ bka' gdams lam rims/ pu to ba'i dpe chos sogs/ gsan pa rgya che zhing thugs rgyud la smin par mdzad do//skabs der spyan snga rin po che dben pa'i
gnas su bzhugs/ de'i gcung phun tshogs pa glang ri thang gi gdan sar phebs pa nas/ rang lo bcu dgu pa la rgyal lha khang gi gdan sar phebs spyan snga'i mtshan gsol/ thog
mar lha khang gi gdan sa lo lnga dang/ glang ri thang nyis sbrag lo gsum ste/ gdan sa lo brgyad mdzad/ de skabs su khu bo gong ma gnyis bde bar gshegs

rjes/ gcung blo gros rgyal mtshan dpal bzang po la gdan sa gong 'og gtod pa mdzad nas/ 'od gsal rtse mor sgrub pa lo gnyis mdzad/ skabs der rgya ma rin po che gzhon nu 'od
pa'i drung du/ sems tsam lugs kyi cho gas byang chub sems dpa' sdom pa yang dag par blangs/ nA ro'i chos drug dang/ phyag chen lnga ldan gsan nas thugs nyams su bzhes/ bka'
gdams kyi bstan rim chen mo dang/ bka' gdams thor bu ba la sogs pa rgya ma'i chos skyong sogs dang mang du gsan no//mdor na skyes bu dam pa 'di ni/ sngon bskal pa mang
por thugs kyis gtong ba la mngon par dga' zhing ser sna med pa dang/ gzhan la phrag dog med cing skye bo mtha' dag la byams pa dang/ dge ba'i bshes gnyen yang dag par bsten
pa la spro zhing/ rab tu byung ba dag mthong ba tsam gyis dges pa ni sngon gzhon nur gyur pa'i dus nyid nas yin la/ phyis bstan pa rin po che la zhugs shing/ thugs rgyud
sbyong bar mdzad pa'i thog ma nyid nas kyang dul ba dang/ yang dag par sdom pa dang/ chos spyod kyi rim pa mtha' dag la ngang gis gzhol ba dang/ mang du gsan pa tshol
ba la mngon par spro ba dang/ mkhas grub kyi bshes gnyen bsten par 'os pa dag gang na bzhugs zhes yongs su rtog cing/ tshol ba la 'grus par mdzad do//de dag la 'di skad
ces/chen po rnams ni rigs mtho dang//dge zhing gtsang la 'byor pa che/chos la bar chad med gnas su//smon lam dbang gi skye ba 'dzin//de nas ri rab lta bu yi//dge ba'i bshes
la bsnyen byas nas//theg gsum po la rim pa bzhin//zhugs nas rgyal sras chen por mtshon//de nas rang lo nyi shu rtsa bdun bzhes pa'i tshe/ mkhas btsun bzang po'i khri la
g.yo ba med bzhin du/ rang gzhan gyi grub mtha' rgya mtsho pha rol tu son nas/ khyab bdag rdo rje sems dpa'i ngo bor bzhugs pa/ rje btsun kun dga' bzang po'i zhal snga

snga nas kyi rnam dkar gyi tshogs sngon nyid nas yang dang yang du gsan zhing/ dgongs pa'i dbang gis skyes bu skom pa rab tu bsil ba'i chu dngas pa la snyog pa ltar/ lam phrang
gi dka' tshegs nyes dmigs phyi bshol ba mang po dag gi dbang du ma thal bar/ dpal e waM chos ldan gyi dgon gnas su bar chad med par phebs nas/ rje rin po che de nyid
kyi zhabs kyi rdul phran yang dag par blangs nas lo gsum gyi bar du bsten par mdzad do//skabs su thog mar dbu ma lugs kyi sems bskyed kyi cho ga dang/ dges pa rdo rje 'grel
pa lugs kyi dbang gi cho gas sdom pa gong ma gnyis yang dag par len par mdzad/ de nas rim gyis rgyud sde bzhi dang 'brel ba'i dbang bskur nyi shu rtsa lnga tsam dang/
zab chos kyi rjes gnang rab tu mang po dang/ gsung ngag rin po che gzhung bshad kyi bar rgyas par gsan zhing/ de skabs kyi rgyab chos su sgom rim thog mtha' bar gsum/ sdom
pa nyi shu pa rtsa 'grel/ sngags kyi dam tshig dang sdom pa'i tshogs kyi rnam par bshad pa 'phros don mang po dang bcas pa gsan/ skabs der kho char byang chub sems dpa'
la sogs pa'i drung du 'dul ba lung dang/ rgyud 'bum la sogs pa'i lung mang du gsan/ lo gsum pa la phyir phebs pa'i tshe/ rje nyid kyis yun ring por byin gyis brlabs shing
bcangs pa'i snam sbyar/ rdo rje dril bu/ rgyud kyi glegs bam rnams gtso bor smos pa'i 'bul gnang mang po dang/ khri mthon po la bzhugs su gsol nas/ dbus phyogs su bstan
pa spyi dgos kyi khur khyer shig pa'i rten 'brel dang rab tu gnas pa mdzad/ dus der slad ma'ang zhabs drung du phebs pa'i dam bca' phul nas/ de bzhin gyi rten 'brel 'grig
pa'i smon lam mang po gnang/ de nas rim gyis phebs pa'i lam du/ rong ri lung phug gi bla ma la

rnal 'byor rgyud dang 'brel pa'i dbang bskur rnam grangs kha gcig gsan pa sogs mdzad nas/ yang 'od gsal rtse mo'i dben gnas su sku mtshams dam po zla ba bco brgyad du bsdams
nas/ sgrub pa rtse gcig pa la gzhol ba mdzad/ de skabs nas slob ma'i tshogs ci rigs pa la dbang dang/ mngon dkyil gyi mdzub khrid dang/ rgyud 'bum la sogs pa'i lung mang
rab mdzad cing/ gtso bor ni bde dgyes dang 'brel ba'i thun bzhi'i rnal 'byor/ chos spyod rab gsal nas 'byung ba'i rim pa rnams la/ rang gi khu bo gong ma dag gi phyag bzhes
ji lta ba bzhin mi g.yel bar mdzad do//de nas rang lo so gnyis pa phag lo'i vc: 1455hor zla dang po la/ phyag phyi ba gzhung ma la rgyus med du khams pa'i dge bshes
bzhi tsam phyag phyir khrid nas shul bde bar e waM du phebs/ gsung ngag rin po che rgyas pa/ sngon ma gsan pa'i cha lag phran dang/ gzhan yang zab mo'i chos mang dag dang/
sgro 'dogs gcod rgyu 'ga' zhig zhus lan gyi tshul du gtan la phab pa yin gsungs/ phag lo'i hor zla bdun pa de spyan snga blo grosbloos rgyal mtshan pa e waM du phebs pa
de byung/ lo rting ma byi lo vc: 1456hor zla bzhi pa la rje rdo rje 'chang 'og min du gshegs/ chos rje mus pa gdan sar phebs pa la chos 'brel mdzad nas gsung chos thog tsam
gsan phyir glang thang du gzims spyil du phebs nas/ thugs dam gyi rim pa las ma g.yos bzhin du/ slob ma'i tshogs la nyan bshad kyi rim pa mang du mdzad/ de nas rang lo
sum cu so bdun pa la sku mched gnyis ka/ dpon slob mang po dag dang bcas te/ sems dpa' chen po dkon mchog rgyal mtshan pa'i rnam par thar pas thugs rab tu phrogs shing/
mngon par dad nas mus bde ba can du phebs/ sngon gsan pa dang thugs nyams su bzhes pa'i chos rnams la nan chags dang/ phyag tu blang ba'i

rim pa dang/ rje gong ma rnams kyis gdul bya smin grol mdzad pa'i phyag len gyi rim pa la sgro 'dogs bcad/ gnas der bdag chen chu mig pa'i drung du bsgrub thabs brgya rtsa
dang/ bka' 'bum dag gi lung sogs mang du gsan/ lo gnyis su gdan chags te bar chad mi mnga' bar dbus su phebs nas dgongs pa dang 'thun pa'i dben gnas so so ba mang por bshad
bsgrub spel ba mdzad do//yang gtsang nas lan thog ma de phyir phebs pa'i skabs shig tu/ gong mas paN chen nags kyi rin chen spyan drangs pa la mjal du phebs/ bde mchog
bcu gsum ma zhig gi dbang dang/ sbyor ba yan lag drug pa gsan/ skabs der mkhan chen gzhon nu dpal ba la lam 'bras dpe mdzod ma dang/ 'dul ba rgya che 'grel gyi lung gsan/
yang gtsang nas lan gnyis pa phyir phebs pa'i skabs der/ ru mtshams nas/ stag lung ka bzhi par grags pa de glang ri thang du spyan drangs/ bla ma de ni sngon ne'u thog
dang/ bde ba can/ skyor lung sogs su ka chen bzhi la sbyangs pa mthar phyin/ e waM chos ldan dgon pa 'debs pa'i thog ma nyid nas chos mang du gsan/ zha lu'i bla ma so so
la bu lugs kyi chos skor mtha' dag gsan/ ru mtsho kha'i sku zhang chos rje dang/ shangs pa kun mkhyen sogs las dbang bskur mang po gsan pa dang/ dus kyi 'khor lo'i rgyud
rtsa 'grel la sbyangs pa phul du phyin pa zhig yin/ bla ma des bu lugs dang/ rje bla ma dam pa'i sgrub dkyil so so'i steng nas/ dus kyi 'khor lo'i dbang lan gnyis su mdzad
pa de gsan/ bla ma 'dis rje rdo rje 'chang la dus kyi 'khor lo'i rdul tshon gyi dbang rdzogs pa mkhan chen phyogs las pa'i sgrub dkyil dang/ rje bla ma dam pa'i lugs gnyis
ka gsan par 'dug bla ma des glang thang gzhal yas

khang du/ bsdus pa'i rgyud thugs kyi thog nas dang/ 'grel chen la bu lugs kyi mchan dang sa bcad/ mdor bsdus dang po'i rnam bshad chos 'byung dang bcas pa/ chos tshan rnams
cha tshang bar/ chos rje sku mched kyis thog drangs/ dge ba'i bshes gnyen lnga bcu tsam la rgyas pa dang/ rje bla ma dam pas mdzad pa'i Tika chen gyi lung rnams gsungs pa
gsan/ gsang 'dus rgyud dang/ sgron gsal gyi rnam bshad mtha' drug rab gsal zhes pa sogs/ khong pa la mnga' ba'i gsang 'dus kyi bshad pa mang rab gsan/ dbang rdo rje phreng
ba kri yas mutstsha'i lugs su mdzad pa/ sa bzang 'phags pa'i gzhung bzhin gsan/ nyi ma sbas pa'i lugs kyi sgrol ma nyer gcig gi dbang nyi shu rtsa gcig tshang ba dang/
rngog lugs dkyil 'khor bdun/ 'khor lo sdom chen dang/ sbyong rgyud bcu gnyis/ lwa ba pa dang/ mai tri pa'i bcu gsum ma sogs mang du gsan/ gzhan yang bdag chen blo gros
pa'i drung du/ bsam mi khyab dang/ phyag chen yi ge med pa sogs lam skor rnams gsan zhing/ e waM gyi gdan sa gsum pa 'jam dbyangs shes rab rgya mtsho'i drung du/ gtso bor
ni dgyes pa rdo rje'i rgyud gsum po mtha' chod par gsan/ bdag po mthu stobs dbang phyug glang thang du spyan drangs/ chos skyong che chung gi rjes gnang/ sgrub skor rgyas
pa dur khrod bdag po/ bdud rgyal/ dkar mo nyi zla/ sa phur gyi chos skor rnams gsan te/ rgyas par ni gsan yig nyid du blta bar bya'o//de dag ni mngon par mtho ba'i go 'phangs
brnyes nas nges par legs pa'i chos la bslab sbyang ji ltar mdzad pa'i tshul gyis ye shes brnyes pa'i tshul mdo tsam du brjod zin nas//3gsum pa rang rgyud smin cing
grol nas bstan pa dang sems can gyi don la bgyi ba ji ltar mdzad pa'i tshul/

slob ma'i tshogs la chos kyi gsung tshul brjod nas/ zhar la rlabs po che'i bgyi ba ji ltar mdzad pa/ brgyud pa 'dzin pa'i bu slob ji ltar byung tshul brjod nas mthar phyin
pa'i mdzad pa ngo mtshar can kha gcig mdo tsam du smos pa'o//3.1dang po ni/ skyes bu dam pa 'dis chos gsungs pa'i thog ma ni/ chos grwa gong 'og gnyis su bshad ston dang
rnam gzhag rgya chen po mdzad pa'i stengs su/ rgyal lha khang gi dbyar dgun gyi chos dus gnyis/ dpyid ka bra po sgang sogs su chos gzhi bteg pa dang gsum po la/ mngon rtogs
rgyan rtsa 'grel/ rgyal ba'i 'gros kyi stengs nas yongs su rdzogs pa tshar re song ngo shes pa lo grangs bdun brgyad dang/ glang thang du chos dus gnyis pa la/ phar phyin
mkhyen gsum tsam re dang/ skyes rabs/ dpe chos/ blo sbyong rnams gsung pa lo bzhi tsam dang/ dgon yan phyin gyi sgrub mchod kyi gral dbu/ theg chen chos kyi rgyal po'i
phyag len ji lta ba bzhin du lo grangs du mar mdzad/ skabs der glang thang du spyan snga rin po che gong ma bde bar gshegs pa'i nang rten rje btsun byams pa'i gser sku
rgyab mtho bcu gsum pa/ gtsug lag khang ka chen bzhi tog dang bcas pa rgyas par bsgrubs/ rab tu gnas pa chos rje bkra shis rnam rgyal gyis mdzad/ lha'i me tog gi char zhag
grangs mang por phebs/ mar gyi me tog bkram pa'i shing skam po rlan dang bral ba la/ yal ga rlon pa khru gang tsam gnyis 'khrungs/ gzims spyil du zhugs dus lam 'bras brgyud
pa'i gser sku nyi shu rtsa lnga tsam dang/ bris sku grangs las 'das pa dang/ rje btsun gong ma mtha' dag gi bka' 'bum sogs gsung rab dpag tu med pa bzhengs/ rab tu gnas
pa dang rnam gzhag rgya chen po yang yang mdzad/ dgon gong 'og gnyis kyi gdan sa gtad rjes su/ spyir chos gsan pa rgya che mod/

'phan yul dang/ dbu ru stod smad kyi gnas so so ba mang po rnams su dbang bskur/ rjes gnang/ khrid bka' che chung so so ba/ mdo sngags kyi bka' dang bstan bcos mang po'i lung/
bla ma gong ma'i bka' 'bum so so'i lung bshad rnams rgya cher mdzad pas/ mnga' ris dang dbus gtsang khams gsum gyi slob ma'i tshogs rab tu mang po dag rjes su bzung zhing/
phan thogs pa zab cing rgya che bas bstan pa'i gsal byed rab tu mang po dang/ mi che dgu kun gyi bla na rab tu gnas par gyur to//de nas rang lo bzhi bcu zhe gsum pa
me mo phag gi lo vc: 1467la/ sngon rje thams cad mkhyen pa nyid kyis lung bstan pa bzhin/ shrI na lentra'i khri thog tu spyan drangs te phebs so//gdan sa der lo drug bzhugs
pa'i chos dus gnyis po la/ snga chos dang phyi chos gnyis ka rgyan rtsa 'grel/ rnam bshad tshig don rab tu gsal ba'i spyi don dang gzhung don mtha' dag thugs la chub
par mdzad nas tshar re gsungs/ gsung ngag rin po che yongs su rdzogs pa/ gsan mkhan mang dus stong zin dang/ nyung dus su 'ang drug brgya yan la tshar re ma chag pa gsungs
shing/ nyung shos la dgos pa'i dbang gis res 'ga' tshar gnyis gsum re gsung ba'ang mdzad/ de dag gi bar mtshams su dbang bka' dang rjes gnang/ bshad bka' dang bshad lung/
rab byung bsnyen rdzogs sogs rgyun mi 'chad du mdzad pas/ mdor na gdan sar ji snyed bzhugs pa'i ring la sku mtshams dam par bsdams pa sogs so dal gyi bgyi ba gang yang
ma mdzad do//de skabs su dngul gdung rin po che sngar bzhugs pa de la bzo bcos su mdzad de// rgyu dang bkod pa phun sum tshogs par bsgrubs pa dang/ nyag bre shes rab dpal
gyis bzhengs pa'i bka' 'gyur dgon par 'bul ba'i zhal ta dang gnang sbyin mdzad nas spyan drangs pa dang/ zang zing gi longs

spyod char bzhin du bab pa rnams/ spyir bla ma dang dkon mchog gi mchod pa/ chos 'brel zhus pa rnams la zla dus kyi mchod 'bul/ bstan pa'i gsal byed du gyur pa'i 'chad nyan
pa rnams la gnang sbyin/ blo gsal ba'i don gnyer ba rnams la bsngo bgrangs du ma phyag len mdzad cing/ khyad par du bcu bzhi'i dus chen sngar srol las rgya dpangs bstod
pa dang bde dgyes gsang gsum gyi dkyil 'khor bzhengs nas/ gsang sngags 'dzin pa brgya lhag tsam gyis bsgrub mchod/ zhag sbrel du mdzad pa sogs kyi srol tshugs par mdzad do//gdan
sa der gdan chags ring la dus bde zhing/ 'khrug pa med/ grwa rgyun dang longs spyod kyi tshogs rgyas shing/ dam pa'i chos 'phel bar mdzad/ 'brug gi lo vc: 1472la
chos rje gung ru ba'i phyag tu gdan sa gtad/ gzims khang na sngar med kyi thab chas dang gdan cha sogs/ gdan sa na rim gyis rgyun la phan pa'i dgongs pa mdzad/ de nas kyang
lo lnga'i bar du bshad bsgrub spel mar mdzad de/ mdor na gsung ngag rin po che rkyang pa'ang tshar nyi shu rtsa gsum tsam gsungs par grags so//3.2gnyis pa rgyud 'dzin
gyi slob ma ji ltar byung ba ni/ gong du ji skad smos pa de ltar chos kyi rnam grangs gsungs pa rnams nyan nas rang gi rgyud smin par byas pa'i slob ma 'jig rten phal ba
grangs las 'das pa rnams lta ci smos/ rgyal ba'i bstan pa la legs par rab tu byung nas/ lta bas bkar btags pa bzhi dang/ spyod pas bkar btags pas rgyud yongs su smin par
byas pa'i slob ma ni 'bum phrag gi grangs las kyang brgal bar mngon te/ thog ma rgyal lha khang gi mkhan por phebs pa nas bzung nas/ dgongs pa yongs su rdzogs pa de srid
kyi bar la bsgrub bya gzhan dag/ dge bsnyen dang/ bsnyen gnas dang/ rab tu byung ba dang/ dge tshul dang/

bsnyen par rdzogs pa dang/ sems bskyed kyi cho ga'i srol gnyis la brten nas/ byang chub kyi mchog tu sems bskyed pa dang/ mdo rgyud bstan bcos bla ma so so'i gsung 'bum gyi
lung tsam nyan pa ni bgrangs ba las 'das shing/ de dag gis kyang rang rang so so'i gnas su blo nus dang 'tshams par sdom rgyud dang lung rgyun 'dzin pa ni mngon sum dang
lkog tu gyur par shin tu mang po dag yod par nges shing/ rgyu dus kyi dbang gi cho gas yongs su smin par gyur nas/ khrid phran so so ba dag gi brgyud pa 'dzin pa lta ci
smos/ gsung ngag rin po che tshar de tsam zhig gsungs pa la'ang/ slob ma'i grangs ni phal cher brgya tsam las lhag par nges pa la gsungs shing/ nyan pa po de dag gis/ bod
dang bod chen gyi yul khams so so ba rnams su/ ma mtha' thun bzhi tshun chad kyi rnal 'byor la brtson par byed cing/ rang rang gi blo nus dang phan sems dang 'tshams par/
slob ma dang nying slob tu gyur pa dag la brgyud pa 'dzin du 'jug par nges pas so//dper na dbus gtsang gi dgon phran so so ba'i bla ma dang/ bshad nyan pa dang/ dbon po
dang/ yid rab tu gzhungs pa gzhan yang mang po dag lta ci smos/ shrI nA lentra rkyang pa'i nyan bshad pa dus der gsung ngag gsan pa rnams kyis deng sang yang gsung ngag
gi brgyud pa bzung zhing/ zla dus kyi mchod pa 'bul bar mngon sum gyis grub pa bzhin no//3.3de nas mthar phyin pa'i dus kyi mdzad pa la/ 3.3.1ngo mtshar can dngos dang/ 3.3.2rjes
kyi mdzad pa rnams ji ltar grub pa'o//3.3.1dang po ni/ slar yang chos rje gung ru gshegs rjes su/ shrI nA lentra'i gtsug lag khang gi khyams chen por gsung ngag
rin po che yongs su rdzogs par gsungs pa grub pa'i nyin/ mchod gtor rgya chen po bshams/ tshogs pa la dga' ston dang rnam bzhag mdzad/ me tog gi char chen po babs/ bka' zhal

mdzad pa la/ rang re chos rgya cher 'chad pa da res yan chod tsam yin/ rje btsun sa skya pa'i bstan pa ni e waM dang 'di gnyis su dar ba dang gnas pa 'di cis kyang gal che
bas/ mtshan nyid theg pa'i rnam gzhag rje thams cad mkhyen pa'i gsung 'gros bzhin du/ gzhan phyogs kyi grub mtha' dang ma bsres pa'i 'chad nyan mdzad dgos/ spyir sngags dang/
khyad par gsung ngag rin po che/ rje rdo rje 'chang gi gsung bgros bzhin du bshad nyan mdzad na/ bstan pa spyi sgos la phan zhing/ byin rlabs che zhes gsung pa mdzad
nas/ dgun stod brag dkar mo'i gnas nyi ma dro zhing chu 'jam par dgongs pa la/ grog mkhar bas spyan drangs/ gtso bor ni gal che ba re re tsam ma gtogs sku mtshams dam por
bsdams hor zla ba bcu gnyis pa de'i yar ngo la sku khams cung zhig snyel nas zhag gsum song ba la/ rkong po 'tsho byed pas phyag phyi byas steng thog tu byon/ phyogs bcur
gzigs pa na/ nam mkha' la sprin dang/ du ba dang/ nyi zla dang glog la sogs pa mang por snang ba 'di/ lam gyi rtags yin nam/ nam mkha' rang la yod pa yin nam gsung/ lam
rtags de ci las 'ong ba yin/ zhus pas/ rlung sems dbu mar tshud pa las 'byung gsung/ de'i rjes la ci yong zhus pas/ mi 'gyur ba'i bde ba 'byung gsung/ gzims mal du phebs
nas dbon po rgyal don gyis na bza' zhus pa'i tshe/ bla ma so so'i na bza' rnying pa byin rlabs kyi rten du gnang ba rnams/ so sor ngos bzung nas de bsod nams 'phel ba'i
na bza' yin pas thog mar sgron cig/ ces spyan snga rin po che'i na bza' rnying pa dang/ de byams dang snying rje 'phel ba'i na bza' yin pas sgron cig ces rje mus pa'i na
bza' dang/ de ni mchog tu mi 'gyur pa'i

bde ba brnyes pa'i na bza' 'o// zhes rje rdo rje 'chang gi rnam sbyar la byin rlabs zhu bar mdzad do//spyir yang gzims dpon don grub pa gsung dus/ rang res lo bzhi bcu zhe
bgrangs kyi bar phyag phyi 'bral med du bgyis pa la/ nang du yon tan brnyes tshul dang/ lhag pa'i lha zhal gzigs tshul ni 'di 'dra yin zhes gsal po ye mi gsung/ nga rang
gis mthong thos kyi rnam pa la/ sngon lo sbrel gyi sgrub pa thengs gsum mdzad pa las/ dang po gnyis la bde dges kyi grangs bsnyen 'bum phrag re dang/ sbyin bsreg khri tsho
re tsam thengs/ de skabs su yang mig 'khrul byung gsung pa thengs mang po byung/ bsam tshod la lhag pa'i lha re re tsam gzigs pa yin nam bsam/ sgrub pa rting ma'i dus su
gtum mo dang lus sbyong la gtsor mdzad/ snga dro res kyis phrin las sum cu so gnyis po cha tshang pa rim can dang rim min gnyis ka grub rjes bde bas brgyal ba'i rnam pa
yun ring du mdzad kyin 'dug/ de las ma sangs kyi bar du gsol ja mi bzhes/ 'di lta bu ci yin zhus pas/ sems gnas pa na lus sems shin tu sbyangs pa'i bde ba zhes zer ba de
yin la che gsung/ mchog tu mi 'gyur ba'i bde chen brnyes pa yin nam zhus pas/ de ltar du khas mi len gsung/ yang shangs khrag mang po bab pa'i dus shig tu/ a ka ru'i spos
khyer shog gsung/ shangs la bdug pas/ nam mkha'i thub pa gtso 'khor la phul gsung/ gzigs pa yin nam zhus pas/ mthong ba don ldan gyi bris sku de la 'khrul pa red gsung/
yang phyag phyi la 'khod pa mang po zhal 'cham par/ dkar po rgur gyi thang dkyil du gzims gur mdzad nas bzhugs pa'i srod tho rangs gnyis ka la rdo rje rnal 'byor ma rigs
lnga gzigs pa'i gsung

nyams mang po rang byung bas/ gzigs thag chod na'ang/ zhal bzhes mi mdzad pa ni khong pa rang gi chos lugs yin zhes zer/ brag dkar du bsnyung tshul de ltar bstan pa'i 'phro
nyid nas/ tshes bcu gnyis kyi tho rangs/ snga thun gyi thugs dam gyi rim pa rdzogs par zin nas/ bla ma gong ma rnams bde bar bskyod pa'i lam ni gsal po de nyid do// zhes
thugs khar thal mo sbyar/ 'od gsal ba dang bsam gyis mi khyab pa'i rim pa nyid nas bde bar gshegs so//de ltar na/ spyir gsang sngags bla med kyi zab lam rdo rje'i rnal 'byor
la mnga' brnyes pa/ thun bzhi'i rnal 'byor la mchog tu gzhol ba rnams kyi nang gi yon tan/ khams 'du lugs dang/ lta ba rtogs tshul dang/ grub mtha' bsnyogs pa'i rim
pa rnams bsam gyis mi khyab pas na/ 'dir thun mong gi rnam par thar pa nyid du 'bri bar ga la nus/ de lta mod kyi/ phyi rol nas rgyal sras chen por mtshon pa'i rtags dang
mtshan ma ni/ 'di gang na bzhugs pa'i gnas der/ bza' btung dang mkho rgu'i yo byad thams cad char bzhin du 'bab/ phyogs kyi la sgo dang gser dngul la sogs pa'i sgo bye/
phyogs kyi grwa rgyun dang tshongs pa rnams bde bar sleb/ mtshungs med kyi dge ba'i bshes gnyen nyi zla lta bu dang/ de sras skar ma'i tshogs rnams gsal bar byon zhing bde
bar bzhugs/ de dag ni phyi'i mtshan ma yin la/ nang gi khyad par ni/ rjes thob kyi mdzad pa'i khyad par las rtogs par nus pa'i phyir na/ ji skad du/ sher phyin las/ sa
dang po nas sa lnga pa'i bar yongs su sbyong ba'i rjes thob kyi mtshan mar gsungs pa de thams cad phyag bzhes su mnga' bar phal cher gyi mngon sum du grub pa nyid las shes
so//skal bzang gdul bya'i tshogs rnams kyi//blo mtsho'i me long dngas pa la//rgyal sras sku gsungs thugs rnams kyi//rang bzhin gsal bar snang mod

kyang//blo mtsho'i me long brnyogs pa la//thub pa skal med mig gi ni//lam du mi 'gyur ba de bzhin//de der gyur la mya ngan ci//nyi zla nub dang 'char ba yi//rim pas snang bar
byed de bzhin//'tshur nub rim gyis 'jig rten khams//phan dang bde bas gang bar shog//3.3.2gnyis pa rjes kyi mdzad pa ji ltar grub pa ni/ de ltar rig pa 'dzin pa'i gnas
su bde bar gshegs rjes kyi gza' tshes 'dzom pa'i dus su/ sku gdung gi snying po zhugs la zhen par gyur pa de'i tshe/ grub mtha' bsnyogs pa'i rtags su thog mar nam mkha'
g.ya' dag/ zhing so sor gzhan don phun sum tshogs pa 'byung ba'i rten 'brel du/ kha dog sna lnga dang ldan pa'i 'od zer phyogs bcur 'phro ba'i sprin dang 'ja' tshon gyi ri
mo rnam par bkra/ lha'i dbang po dang 'jig rten skyong ba bzhi'i mchod 'os su gyur pa'i ltas su/ lha'i me tog gi char chen po nyin mtshan bco lnga tsam du sbrel nas babs/
'byung ba lnga'i rlung 'od zer lnga ldan tha ma mchog tu thim nas 'gyur med bde ba chen po brnyes pa'i rtags su/ kha dog rnam pa lnga'i 'od zer can gyi ring bsrel rin
po che'i ngo bo nyid du gyur pa grangs las 'das pa dag gsal por byon pa/ thog ma nyid nas bu slob so so'i rten skal du byon pa dag ni rtsod pa dang bral zhing bsam gyis mi
khyab/ dus phyis nang rten gyi dbus su bzhugs pa dang/ thag ring po'i rten skal du 'gyed mdzad kyi gdung tsha 'bum phrag tsam btab pa la/ gdung tsha re re'i tog tu ring
bsrel yungs kar tsam byon pa ni shin tu mang zhing/ lnga drug tsam dang/ tha na'ang re re tsam ma byon pa ni ma byung bar kun gyi 'thun snang du grub/ dgongs rdzogs dang
gsol 'debs kyi rim pa/ gdung rabs gong ma rnams la phyag srol ji ltar yod pa bzhin dang/ de las kyang khyad par du/ na lantrar dge 'dun gyi tshogs pa khri tsho tsam bsags/
chos 'khor gyi gral dbu la/ ne'u thogs nas gling stod gdan sa ba chos rje nam mkha'

brtan pa spyan drangs/ brgya 'bul chen po dang/ tshogs pa gzhung ma la zho phyed re dang/ phyogs bcu ba la bzhi nam re'i 'gyed rje thams cad mkhyen pa'i dus kyi gzhir bzhag
tsang phyogs su gdan sa chen pos thogs drangs/ sa skya pa'i mdo sngags kyi grwa sa chen pa rnams su/ bla ma so so la 'bul chen dang/ chos 'chad dag la rnam gzhag rgya cher
mdzad/ shing pho khyi'i vc: 1454hor zla bzhi pa la/ nA lentra'i chos rdzong dang 'dabs 'grel gyi sa'i 'bur/ sngon thugs sbyong mdzad dus nyin bar gyi bzhugs gnas nges
pa can der/ dri'i gtsang khang ka chen gnyis pa/ khyams ka ba bcu drug dang bcas pa bzhengs/ der sku'i rten lam 'bras brgyud pa'i lha tshogs/ gsung gi rten sangs rgyas phal
po che'i glegs bam tshang ma/ thugs kyi rten dngul gyi gdung khang mtho bcu gsum pa/ mchod pa'i yo byad shin tu dngos gtsang zhing rnam grangs mang ba/ rnam dpyod can
yid 'phrog pa dag grub par mdzad do//sa ga'i nya la chos kyi rje blo gros rgyal mtshan dpal bzang po/ sngags 'chang brgya phrag gcig gi 'khor dang bcas pas gsang ba 'dus
pa'i sgrub mchod/ rab tu gnas pa'i cho ga bkra shis rgya mtsho'i stengs nas rgyas par bsgrubs/ 'dus pa rgya mtsho'i tshogs la dga' ston gyi rnam par bzhag pa rgya chen por
mdzad pa'i stengs su bshes gnyan gnyengnyan mkhas pa'i dbang po rnams kyis legs par bshad pa'i chos kyi 'gro ba mang po dang/ mdo sngags kyi sgo du ma nas gleng bslang
ba'i 'bel gtam gyi bka' mchid zhag grangs du mar sbrel te mdzad/ dus de tsam nas bzung nas/ dus chen gyi steng du dkyil 'khor mang po bzhengs pa'i sgrub mchod/ 'dus pa rgya
mtsho'i tshogs la bsnyen bkur gya nom pa zung du sbrel ba zla dus tshang ba'i mang ja'i rim pa rnams tshugs/ dus ji srid pa'i bar du rgyun mi chad

cing/ lhun gyis grub pa'o// //swa sti/chos kun kun mkhyen gsung bzhin mkhyen pa'i sku//gzhan phan la dga' dga' bzhis phyug pa'i gsung//thugs kyi rdo rje rje btsun gong ma yis//lung
bstan bstan pa'i mnga' bdag bsngags par 'os//gang 'dir thub pa rnams dang sa skyong rgyal po'i sras ni 'bad mi dgos par lhun gyis grub ste ye shes dag dang bsod
nams tshogs ni brgya phrag ngal bas bskrun min par yang yid bzhin mtsho ltar ngang gis gang//thos dang bsam dang bsgom pa'i lam srol drang po nyid du rigs par rjes zhugs
bslabs shing sbyangs pa'i spobs pa mi zad dang bcas rigs shing grol bar 'chad pa'i gsung gang gis ni 'khor tshogs rgya mtsho bsdus//byang chub sems mchog bde bar rgyu ba'i
lam chen nyid nas 'gro kun sgrol ba'i yab dang brtse ba'i yum chen nyid du nyer gzigs kun la phan dang bde ba'i byed por zhal gyis bzhes las dgongs pa gzhan mi mnga'//dus
rnams dag tu thub pa'i bstan dang de 'dzin byed la bkur stir bgyis las mdzad gzhan mi 'tshal ji ltar dgongs bzhin bgrangs yas gdul bya'i rgyud la bdud rtsir smin mdzad
de yang zab cing rgya che'i smon lam stobs kyis phrin las dbang por gyur der mgos phyag 'tshal//zhes rje btsun chos kyi rje kun dga' rdo rje'i zhal snga nas kyi rnam par
thar pa dad pa'i stobs rab tu skyed pa zhes bya ba'di ni/ rje de nyid las gsung ngag rin po che yongs su rdzogs pa lan grangs du mar gsan nas/ thugs rgyud la smin par mdzad
pa'i skabs su/ bsgrub pa'i lung sbyin par mdzad de/ lo grangs ji srid par rgyas btab ste/ skabs su bab pa'i dus de nas gsung ngag rin po che'i bsgrub brgyud mi 'chad
par 'dzin po nyid du bka' bsgo brnyes pa/ rgya ma rin chen sgang gi mkhas chen kun spangs ngag dbang dpal

'byor bzang pos nan gyis bskul bar mdzad pa la brten nas/ rje btsun kun dga' mtshan can de nyid kyi bka' 'bangs su gyur pa dpal shAkya mchog ldan dri med legs pa'i blos/ byang
chub sems dpa' skal ldan shing rta'i sprul pas byin gyis brlabs pa'i khang bzang dam par sbyar ba'i yi ge pa ni blo bzang chos kyi rgyal mtshan no// //mangga laM//

